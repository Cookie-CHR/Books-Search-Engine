Verità al potere
Al Gore 


Saggi
https://rizzoli.rizzolilibri.it/libri/verita-al-potere/
Prezzo: 22.00 €

Quando il documentario Una scomoda verità uscì nelle sale cinematografiche, un’animazione digitale mostrò agli americani gli effetti di una possibile inondazione nella città di New York, per l’effetto combinato di una tempesta e dell’innalzamento del livello dell’oceano. Di fronte alla scena dell’allagamento del 9/11 Memorial, al tempo ancora in costruzione, i «negazionisti del clima» saltarono inorriditi sulle poltrone, scagliandosi contro quella che definirono una plateale esagerazione di cattivo gusto. Ma nell’ottobre di sei anni dopo, quando l’uragano Sandy si è abbattuto sugli Stati Uniti, l’infausta previsione è divenuta realtà.A oltre un decennio dall’uscita di quel documentario, le prove di un’emergenza climatica globale sono ormai schiaccianti: il livello del mare si è ulteriormente innalzato, mentre i ghiacci polari vanno assottigliandosi; tempeste e incendi hanno effetti sempre più drammatici e devastanti, e ogni anno si registra un nuovo record di temperature e di inquinamento atmosferico.Al Gore, da quarant’anni in prima linea nell’affrontare il problema del cambiamento climatico, ci mostra con grande chiarezza che la crisi è un fenomeno reale, i cui molteplici effetti sull’ambiente, sulla salute e sull’assetto sociopolitico della società condurranno il mondo a un punto di non ritorno, se non verranno arrestati.Ma se i motivi per allarmarsi sono sotto gli occhi di tutti, è importante non perdere l’ottimismo e la fiducia nel futuro: lo storico accordo sul clima firmato a Parigi nel 2015, le numerose iniziative rivolte all’uso di energia da fonti rinnovabili, la maggiore efficienza e redditività delle tecnologie sostenibili e il crescente consenso popolare di cui gode la causa ambientalista sono segnali importanti che lasciano ben sperare. In questo senso, il nuovo libro di Al Gore è innanzitutto un richiamo all’azione, un appello a prendere consapevolezza del problema, a mostrarne gli effetti a chi, ancora oggi, si ostina a negarlo e a farsi attivi portavoce di un cambiamento che non soltanto è necessario, ma anche – e soprattutto – possibile.