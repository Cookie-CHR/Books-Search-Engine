Robin Williams
Dave Itzkoff
Biografie e Memoir
https://www.librimondadori.it/libri/robin-williams-dave-itzkoff/
€ 25,00
Incredulità, sgomento, tristezza: sono questi i sentimenti condivisi in tutto il mondo il 12 agosto 2014 alla notizia del suicidio, a soli 63 anni, di Robin Williams. Il profondo dolore suscitato dal tragico epilogo della sua vita, in stridente contrasto con le esilaranti interpretazioni per le quali è diventato famoso, è la testimonianza della stima e dell’affetto che Robin è riuscito a guadagnarsi, tra i colleghi e presso il grande pubblico, sia come attore sia come persona. Già negli anni alla Juilliard School di New York, infatti, o durante la lunga gavetta come comico di cabaret, Robin ha saputo conquistarsi la simpatia dei compagni con il suo carattere estroverso e bizzarro, ma soprattutto grazie all’altruismo e all’umiltà, che sono sempre stati la sua cifra umana. Artista di eccezionale talento, ha strappato più di una risata nei panni di Mork, il tenero e stralunato alieno protagonista di una fortunatissima serie televisiva, e del padre-governante di Mrs. Doubtfire, e ha commosso le platee prestando il suo volto e la ricchezza della sua sensibilità a personaggi come il travolgente DJ di Good Morning, Vietnam, l’appassionato professore di letteratura dell’Attimo fuggente e il poco ortodosso psicologo di Will Hunting – Genio ribelle, ruolo che nel 1998 gli valse l’Oscar come miglior attore non protagonista. E anche all’apice della carriera, non ha mai fatto mancare il proprio sostegno agli amici in difficoltà – primo fra tutti Christopher Reeve, rimasto paralizzato dopo una caduta da cavallo – così come si è sempre impegnato con generosità per associazioni di beneficenza. Nessun’ombra, dunque, nella vita di Robin Williams? Attingendo a testimonianze dirette – interviste alle ex mogli, ai tre figli (Zak, Zelda e Cody) e ai più cari amici e colleghi – e a lunghe conversazioni con lui, Dave Itzkoff racconta senza reticenze l’uomo e l’artista, rivelandone, oltre alle evidenti doti, le debolezze nascoste, il bisogno quasi ossessivo di piacere a tutti, il dubbio di non meritare la popolarità ottenuta, la paura di non essere all’altezza delle aspettative del pubblico. E, più drammaticamente, la battaglia tante volte persa contro la dipendenza da alcol e droga, e la profonda depressione che lo attanagliava, aggravata negli ultimi anni dallo spettro della disabilità associata alla malattia neurodegenerativa da cui era affetto. Chissà se, con il suo gesto estremo, Robin non ci abbia voluto inconsciamente ripetere l’invito rivolto dal professor John Keating ai suoi allievi, gli intrepidi membri della setta dei poeti estinti: «Cogliete l’attimo, ragazzi. Rendete straordinaria la vostra vita…». 