Sirene
Laura Pugno
narrativa italiana fantascienza
https://www.qlibri.it/narrativa-italiana/fantascienza/Sirene/
La trama e le recensioni di Sirene, romanzo di Laura Pugno edito da Einaudi. In un futuro imprecisato ma spaventosamente vicino, gli uomini hanno costruito rifugi sotto l'oceano per ripararsi dalla forza assassina della luce del sole. E negli abissi hanno scoperto una specie nuova, così favolosa e leggendaria da volerla subito imprigionare. Underwater. Una città costruita sotto l'oceano per sfuggire alla luce del sole, "dio maligno" che minaccia l'umanità con i suoi raggi. Le sirene sono la nuova religione per alcuni, un segno della fine del mondo per altri, un cibo prelibato ed esotico - la richiestissima "carne di mare" - per la yakuza, che gestisce le riserve marine. Indomite e sinuose allo stato brado, in cattività le sirene si trasformano in placide, sonnolente bestie da monta. Samuel è il sorvegliante delle vasche dove vengono allevate e nutrite, conosce il loro richiamo inudibile, ha imparato a memoria ogni dettaglio del loro corpo anfibio. Un giorno si immerge nell'acqua, sceglie un esemplare e si sostituisce al maschio, sfidando la ferocia che assale le regine del mare subito dopo l'accoppiamento. Da quell'unione nasce Mia, «mezzoumana» dalla pelle bianco argento con negli occhi «qualcosa a cui Samuel non avrebbe saputo dare un nome». Un romanzo appassionante e disperato: Laura Pugno rilegge l'archetipo della sirena ed esplora i confini del mito, modellando un raffinatissimo «manga letterario» ricco di suggestioni visionarie e perturbanti. Una lingua cristallina, che si muove sulla pagina disegnando una lenta, seducente danza subacquea, capace di avvolgere e stregare il lettore.

Laura Pugno è nata a Roma nel 1970. Ha pubblicato Sleepwalking. Tredici racconti visionari (Sironi 2002), Il colore oro, poemetto con foto di Elio Mazzacane (Le Lettere 2007), Tennis, poesie con alcune prose di Giulio Mozzi (Nuova Editrice Magenta 2001). È presente in varie antologie di poesia e prosa. Nel 2005 è stata finalista al premio di poesia Antonio Delfini e ha vinto il premio Scrivere Cinema all'Autumn Film Festival. 

