Lo specchio incrinato
Katherine Anne Porter
narrativa straniera racconti
https://www.qlibri.it/narrativa-straniera/racconti/Lo-specchio-incrinato/
Ci sono autori che hanno bisogno di spazi ampi per tessere storie e parole; altri sanno farlo negli scampoli che la vita concede loro. In questa magistrale raccolta di racconti e romanzi brevi, il premio Pulitzer Katherine Anne Porter cuce fra loro persone, fatti e sentimenti come un'abile sarta. Non manca nulla: la sanguinosa innocenza del primo amore in ''María Conceptión'', l'importanza della memoria e del tempo in ''Nonna Weatherall mollata sull'altare'' e il ciclo dei romanzi brevi di ''Bianco cavallo, bianco cavaliere'' con la forte introspezione sui legami familiari. Sentore di Amore e Morte nella cornice di un folklore tipicamente americano: eroine succubi di mariti gelosi o amanti bugiardi si affannano nel raggiungimento di una personale rivalsa, descritte in uno stile tagliente che le rende vive nella loro feroce bellezza. Con echi di Angela Carter e Shirley Jackson, la Porter ci guida nel percorso insidioso che tutti siamo tenuti a percorrere: quello della vita stessa.

