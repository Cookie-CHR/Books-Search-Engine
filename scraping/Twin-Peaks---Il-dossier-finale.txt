Twin Peaks - Il dossier finale
Mark Frost
DATA: 6 settembre 2017 DA: TAMARA PRESTON, Agente speciale A: GORDON COLE, Vicedirettore Caro Vicedirettore Cole,  In seguito alla sua richiesta dello scorso anno, al termine della mia indagine sul Dossier dell’Archivista, le sottopongo il mio rapporto conclusivo. L’archivio – che terminava bruscamente il 28 marzo 1989, con l’improvvisa scomparsa del maggiore e la sua presunta morte – ci ha lasciato con molteplici piste investigative da seguire. Come mi ha suggerito lei stesso quando mi ha affidato l’incarico, ho condotto la mia indagine “fin dentro ogni più piccolo anfratto e ogni nicchia” in cerca di risposte. Per dirlo con parole più semplici, ora “l’Archivista” sono io. Inoltre, come da lei richiesto, ho iniziato questo progetto nella città di Twin Peaks, tentando di aggiornarla sulle vicende di molti residenti della cittadina – parecchi dei quali lei conosce personalmente – nei decenni intercorsi. Ho appreso parecchie cose sorprendenti – le sue parole, “questi boschi sono pieni di segreti”, mi appaiono immediatamente un chiaro eufemismo – mentre tante altre riflettono lo stupefacente tasso di cambiamento che ogni comunità, grande o piccola che sia, affronta nel corso di un quarto di secolo di storia. A livello personale, però, voglio condividere con lei il fatto che, nonostante il prezzo pagato dalla mia innocenza o ingenuità a fronte di queste verità circa la condizione umana – all’inizio, ora non fatico ad ammetterlo, è stato un prezzo “considerevole” -, riemergo da questa esperienza con un senso di gratitudine per la saggezza che mi ha regalato, e con una mente più forte per via delle dure lezioni che ho imparato. Mi auguro soltanto, per quanto piccolo possa essere il mio contributo, di poter dedicare tutta la mia energia e determinazione al progetto finché il destino me lo permetterà. Con profondo rispetto, TAMARA PRESTON, AGENTE OPERATIVO TASK FORCE BLUE ROSE 