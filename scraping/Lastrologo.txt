L'astrologo
Carla Montero
Romanzi storici
https://www.librimondadori.it/libri/lastrologo-carla-montero/
€ 20,00
Madrid, 2010. Quando Ana, giovane esperta d’arte, si trova a investigare per conto del suo fidanzato, un ricco uomo d’affari e collezionista tedesco, su un misterioso quadro di Giorgione, L’astrologo, di cui nessuno studioso del pittore rinascimentale ha mai sentito parlare prima, accetta l’incarico senza grandi aspettative e va a Parigi per dare inizio alle sue ricerche. Ana ha come unico indizio una lettera scritta dal comandante nazista Georg Von Bergheim nel 1941 alla moglie, in cui l’uomo fa riferimento al dipinto. Ma L’astrologo esiste davvero? E dove può essere nascosto? Ana viene aiutata nelle sue indagini da Alain Arnoux, un professore della Sorbona specializzato nella localizzazione di opere d’arte saccheggiate dai nazisti. Ma quando la ragazza inizia a ricevere inspiegabilmente minacce da Von Bergheim, che si supponeva fosse morto da molti anni, la situazione si complica e quella che doveva essere solo una ricerca d’archivio si trasforma in un’avventura piena di pericoli ed eventi inspiegabili. Francia, 1941. Georg Von Bergheim, comandante delle SS e storico dell’arte, ha un’importantissima missione da compiere: trovare L’astrologo di Giorgione e consegnarlo ad Adolf Hitler, appassionato dell’occulto e intenzionato a scoprire a ogni costo quale sia l’enigma che vi si nasconde da secoli. Il quadro è di proprietà di Alfred Bauer, un industriale ebreo che lo conserva nella sua casa in Alsazia e, durante la retata nazista per requisirlo, sua figlia Sarah riesce a fuggire e a portare il dipinto con sé a Parigi. Von Bergheim si mette sulle tracce di Sarah Bauer iniziando un inseguimento che avrà conseguenze impreviste per entrambi. In un continuo alternarsi fra passato e presente, Carla Montero orchestra con grande abilità i destini dei suoi personaggi, firmando un thriller storico molto avvincente, incentrato su un grande amore capace di sfidare le convenzioni e il tempo. 