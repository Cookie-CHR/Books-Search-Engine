Buonvino e il caso del bambino scomparso
Walter Veltroni
narrativa italiana gialli
https://www.qlibri.it/narrativa-italiana/gialli/Buonvino-e-il-caso-del-bambino-scomparso/
La seconda indagine del commissario Buonvino. È l’estate del 2020. I romani, tra speranze e paure, stanno uscendo dalla lunga quarantena imposta dalla pandemia. Un anno dopo aver brillantemente risolto il terribile caso dei corpi smembrati, il commissario Buonvino sta ancora vivendo il suo momento di gloria, anche se in realtà non vede l’ora di uscire dalla luce dei riflettori. Una ragazza lo avvicina per chiedergli di indagare sul fratello minore, scomparso anni prima e mai ritrovato dopo una gita con la famiglia nel parco di Villa Borghese. Buonvino si appassiona a quel cold case e decide di aiutarla. Ad affiancarlo nelle indagini c’è sempre la sua scalcinata squadra di poliziotti, integrata da due nuovi ingressi che non mancano di creare scompiglio sia tra gli uomini che nel cuore del commissario. Ma dipanare la matassa di quella vicenda che ha distrutto un’intera famiglia metterà a dura prova le capacità investigative di Buonvino e dei suoi “magnifici sette al contrario”…

