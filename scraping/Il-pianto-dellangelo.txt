Il pianto dell'angelo
Greg Iles
Fiction Adulti Thriller 
https://www.edizpiemme.it/libri/il-pianto-dellangelo
€ 11,50
Bella, intelligente, tranquilla: Kate Townsend è per tutti una ragazza speciale, una diciassettenne dal viso d'angelo. Silenziosa, e sola, compie anche il suo ultimo viaggio attraverso la città che dorme. Il suo corpo nudo, che mostra evidenti segni di violenza, viene trasportato dalla corrente del ruscello, gonfiato dalla pioggia, fino al Mississippi. E domani, al risveglio, la città sarà travolta da un ciclone ben più impetuoso delle acque del fiume.
Professionista di successo, cittadino stimato, padre modello, il dottor Drew Elliott è un pilastro della comunità di Natchez. Ma ha superato il confine di ciò che è lecito, l'invisibile linea di demarcazione che domani, da eroe, lo trasformerà in mostro.
Perché domani si scoprirà che é stato lui il primo a trovare il cadavere di Kate, ma non ha dato l'allarme per salvare le apparenze. Perché domani non si potrà più nascondere la relazione che lo legava alla ragazza nonostante gli oltre vent'anni di differenza tra i due. Perché domani, per tutti, sarà lui il principale indiziato dell'omicidio.
Non gli resta che chiedere aiuto a Penn Cage, il suo migliore amico nonché ex avvocato. Per difenderlo, quest'ultimo dovrà scavare sotto la patina di tediosa normalità che avvolge la cittadina, dalla quale emergeranno scomode verità di sesso e droga, ricatto e corruzione politica. Verità che costringeranno lo stesso Cage a mettere in discussione la sua fiducia nell'amico e nell'impeccabile comunità che credeva di conoscere da sempre.