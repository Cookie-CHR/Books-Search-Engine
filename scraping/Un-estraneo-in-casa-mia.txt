Un estraneo in casa mia
Shari Lapena
Torni a casa dopo una lunga giornata di lavoro, finalmente una cena tranquilla. Con tua moglie. Ma lei non c’è. La casa è in disordine, come se l’avesse abbandonata in preda al panico. Il suo cellulare e la borsa sono ancora lì. È tutto sbagliato. Temi il peggio. Chiami la polizia. Ti informano che tua moglie ha avuto un incidente, è ferita. Ha perso il controllo dell’auto mentre andava a velocità sostenuta in una parte della città dove non è conveniente avventurarsi. Ma tua moglie odia guidare veloce e non aveva mai messo piede in quel quartiere, lo sai per certo. L’atteggiamento della polizia ti preoccupa, sono convinti che la donna sia coinvolta in qualcosa di losco. Ma tu non puoi crederci. Sei sposato con lei da tre anni e nessuno la conosce come te. Vero? Inizia così la nuova indagine del detective Rasbach, un personaggio già leggendario nel panorama del giallo d’autore. Un’indagine che ribadisce con maestria la regola del grande Stephen King, ricordata da Antonio D’Orrico a proposito di Shari Lapena: “La cosa più importante è la situazione che uno scrittore riesce a creare e i tentativi dei personaggi che riesce a immaginare per uscire da questa situazione”. Shari Lapena firma il suo secondo thriller, dopo il successo de La coppia della porta accanto segnalato sul “Corriere della Sera” come il più bel giallo della stagione 2016. Con quel debutto, l’autrice canadese è stata al numero uno della classifica del “Sunday Times” per settimane ed è stata tradotta in più di trenta paesi nel mondo. 