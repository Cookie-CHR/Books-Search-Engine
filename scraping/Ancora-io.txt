Ancora io
Lisa Genova
Varia Fiction Adulti 
https://www.edizpiemme.it/libri/ancora-io
€ 9,90
A soli trentasette anni, Sarah ha già dimostrato di essere una fuori classe: vicepresidente di una delle società di consulenza più prestigiose di Boston, moglie innamorata, madre presente di tre figli. Ogni giorno porta con sé nuove sfide da affrontare per dimostrare di essere la numero uno, barcamenandosi tra riunioni, colloqui, lezioni di piano e partite di calcio. Ma non è sempre facile. A volte, se riesce a fermarsi per più di cinque minuti, le sembra di annegare nel mare di aspettative che tutti hanno nei suoi confronti. Fino al maledetto giorno in cui, mentre cerca di arrivare puntuale al lavoro, sotto una pioggia scrosciante, Sarah viene coinvolta in un terribile incidente e tutta la sua vita cambia.
Quando si risveglia in un letto d’ospedale, tutto pare normale. In breve, però, si rende conto di non riuscire più ad avvertire nulla che si trovi sul lato sinistro del proprio corpo. I medici la chiamano negligenza spaziale unilaterale: parole complesse che Sarah è convinta di poter cancellare dalla propria vita con poche settimane di fisioterapia. Ma questa volta la forza di volontà non è sufficiente. Sarah è costretta a convivere con un corpo che le pare estraneo, sbagliato, che potrebbe non tornare più come prima, e ad accettare l’aiuto degli altri, lei che non ha mai avuto bisogno di nessuno. Dovrà imparare a vivere una vita diversa, lontana dalla prima linea. Forse, però, da tutta la sofferenza e dalla rabbia, riuscirà a far nascere una nuova felicità, fatta di piccole vittorie e di nuove sfide e capirà che anche essere la numero due o tre o dieci può essere abbastanza.