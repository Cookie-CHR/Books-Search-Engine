I racconti del focolare
Silvio Coccaro
narrativa italiana racconti
https://www.qlibri.it/narrativa-italiana/racconti/I-racconti-del-focolare/
I dieci racconti che fanno parte di questa raccolta hanno un respiro larghissimo, e lo comunicano immediatamente al lettore. Le pagine si colorano di una sapienza particolare, nutrita dagli sterminati spazi siderali e da quelli (apparentemente) piccoli di un cuore che pulsa o di un gesto che appartiene alla memoria. Passato e futuro s’intrecciano mirabilmente, ne “I racconti del focolare”, perché lo sguardo dell’autore riesce a spaziare moltissimo, grazie alla potenza trasmessa dal pensiero scientifico e da quello umanistico, che qui si incontrano e dialogano. Silvio Coccaro amalgama ingredienti che stimolano la curiosità, il lettore che si lascia prendere dalla lettura viene trasportato in un mondo in cui i confini spaziali e temporali sono al tempo stesso ben delineati e labili: è la “magia” dello sguardo allargato dell’artista, che sa spaziare dal dialetto che va scomparendo alle astronavi del futuro, dal “piccolo” gesto quotidiano fermato grazie allo scrittore a scenari vastissimi che ci fanno rendere conto di quanto sia enorme il potenziale di sviluppo (e di possibile distruzione…) dell’uomo.

