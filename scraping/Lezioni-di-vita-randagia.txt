Lezioni di vita randagia
Susan Wilson
Varia Fiction Adulti 
https://www.edizpiemme.it/libri/lezioni-di-vita-randagia
 10.00 €
«Forse è il caso che vi dica un paio di cose su di me. Ho compiuto tre anni da poco, ho gli occhi scuri e denti sani, la coda dritta come un fuso. Non so bene di che colore sia il mio pelo, non l’ho mai considerato un dettaglio importante. Fin dalla nascita il mio destino è stato quello di combattere. Perché quelli come me vengono allevati proprio per questo. Di solito la gente ha paura di me, ma io non sono cattivo. In fondo, come per gli antichi gladiatori, sono sempre stati gli altri a decidere con chi me la dovevo prendere. Sono cresciuto in una vecchia cantina maleodorante, passando dalla gabbia al recinto in cui si svolgevano gli incontri. Non posso neanche dire che quella vita non mi piacesse, perché non ne conoscevo altre. Eppure, il giorno in cui mi si è presentata l’occasione, non ci ho pensato due volte e sono scappato. Da quel momento, non ho più voluto rinunciare al profumo della libertà.»Un istante, e la vita cambia per sempre. Per Chance quell’attimo ha il suono dolce della libertà, per Adam il rumore assordante di qualcosa di prezioso che va in frantumi. A quarantasei anni, una carriera folgorante e una famiglia che si gode i frutti del suo successo, Adam non può credere che la sua rovina sia tutta in un unico, stupido gesto, uno scatto d’ira incontrollabile che gli costa il lavoro, il matrimonio, la felicità. Lui che, prendendo a calci lo squallore cui l’aveva destinato un’infanzia di abbandono, si è conquistato con ostinazione quel che gli spettava. Ma anche un vero combattente deve imparare a deporre le armi. E di fronte alla sconfitta più dura della sua vita, saranno il volontariato in un centro di accoglienza per senzatetto e gli occhi profondi di un randagio di nome Chance a dargli una seconda occasione.