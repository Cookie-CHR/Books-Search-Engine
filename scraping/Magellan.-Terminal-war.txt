Magellan. Terminal war
 Alan D. Altieri
narrativa italiana fantascienza
https://www.qlibri.it/narrativa-italiana/fantascienza/Magellan.-Terminal-war/
Karl Adrian Dekker, qualifica Hunter/Killer, è un uomo maledetto: troppe guerre alle sue spalle, troppo sangue sulla sua strada, troppi incubi nella sua coscienza. Eppure, Dekker potrebbe rivelarsi la chiave di volta dell'intero Progetto Magellan, la più estrema missione mai intrapresa dal genere umano. Anni dopo la fine della Spinta Out-World, grandiosa ma anche sterile epopea esplorativa di decine di sistemi stellari, un'inattesa distorsione del continuum spazio-tempo riapre la via delle stelle, e spetta al Magellan, Vascello Esplorazione Spazio Profondo, e al suo equipaggio stabilire se l'uomo è davvero solo nel cosmo. Destinazione: Cauda Serpentis, la «Coda del Serpente»... A confronto diretto con un comandante ostile, nel suo dialogo arcano con una Intelligenza Artificiale sorprendentemente «umana, troppo umana», Dekker rimane comunque il primo uomo del Magellan a calarsi nelle nuove dimensioni dell'ignoto. Perché c'è qualcosa in orbita nella luce purpurea di Cauda Serpentis, qualcosa di titanico e spettrale, retaggio e testamento di eventi troppo spaventosi per essere anche solo concepiti. Per Karl Dekker e per l'intero equipaggio del Magellan, la Coda del Serpente è solo l'inizio di una discesa agl'inferi. La nuova guerra, la guerra terminale, è cominciata.

